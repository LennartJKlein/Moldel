Manuel Venderbos
Naar navigatie springenNaar zoeken springen
Manuel Venderbos (Leiderdorp, 4 juli 1976) is sinds 2000 presentator bij de Evangelische Omroep. Hij presenteert onder andere de programma's Fataal, Jong en Afslag UMC. In het verleden presenteerde hij programma's als D-lounge, Déjà vu en In de badcuyp.


Inhoud
1	Biografie
2	Carrière
3	Privé
4	Externe links
Biografie
Manuel Venderbos wilde als kind voetballer en acteur worden. Marco van Basten was zijn grote voorbeeld. Zowel voetballen als toneelspelen werden zijn grote hobby's maar hij koos uiteindelijk voor een studie commerciële economie. Na 3 jaar brak hij deze studie af en ging Journalistiek studeren. Tijdens deze studie deed Venderbos in maart 2000 mee aan een multimedia-talentenpool bij de Evangelische Omroep. Datzelfde jaar ging hij diverse radio- en tv programma's presenteren. Door zijn drukke werkzaamheden zette hij de studie journalistiek op een laag pitje maar uiteindelijk is Venderbos in 2007 toch met succes afgestudeerd.

Carrière
Venderbos presenteerde vanaf 2001 het jongerendiscussieprogramma D-lounge. In 2002 werd Venderbos gevraagd om Sander de Heer te vervangen in het radio-programma Ruuddewild.nl van Ruud de Wild op 3FM. Later werkte hij meerdere malen als freelancer voor BNN en Ruuddewild.nl.

In 2003 richtte Venderbos zijn eigen bedrijfje ‘Dikke Prima Produkties’ op en produceerde hij zijn eerste videoclip voor zangeres en Songfestival-kandidate Suzanne van der Velde (Susanna Fields). Daarnaast verzorgt hij voice-overs voor MTV, Nederland 1, Z@ppelin, Nickelodeon en Talpa.

Na het vertrek van Klaas van Kruistum bij 3FM namen Herman Wegter en Manuel Venderbos zijn programma Xion over dat tevens een metamorfose onderging en X-noizz ging heten. Een televisievariant van dit programma verscheen vervolgens op Nederland 2, met diverse onderdelen waaronder videoclips. In 2004 veranderde het programma weer van naam; het ging toen Ronduit.nl heten.

In 2004 gingen Wegter en Venderbos samen met hun collega's Rebecca Bijker en Margje Fikse het live-kinderprogramma blinQ presenteren op Z@ppelin, de kinderzender van de Publieke Omroep.

Venderbos had al verschillende Jongerendag pre- en afterparty's gepresenteerd en deed in 2005 voor de eerste keer live verslag van de EO-Jongerendag. In 2008 presenteerde hij voor het eerst het hoofdprogramma van deze dag in het Gelredome.

In april 2005 nam Venderbos het televisieprogramma Jong over van Marc Dik. Het leek erop dat dit programma zijn einde bereikt had, maar met Venderbos als presentator werd het programma nieuw leven ingeblazen met een aantal spraakmakende acties. Venderbos moet in iedere aflevering ondergaan wat zijn gasten ook dagelijks meemaken. Zo onderging hij voor de aflevering over de ziekte van Crohn een darmonderzoek in het ziekenhuis. In het najaar van 2009 begint er weer een nieuwe serie van 12 afleveringen die in het voorjaar van 2009 is opgenomen.

Vanaf de tweede helft van 2007 presenteert Venderbos het programma Fataal op Nederland 3. Daarnaast is hij dat seizoen te zien in het medische programma Afslag UMC, wat hij samen met Rebecca Bijker presenteert op Nederland 1. In 2008 wordt gestopt met duopresentatie en neemt Venderbos het programma alleen voor zijn rekening.

In het voorjaar van 2009 neemt hij i.v.m. een schorsing van Arie Boomsma drie maanden het discussieprogramma Ontopic (Nederland 3) over.

Op 23 oktober 2009 werd bekend dat Manuel meedoet aan de nieuwe serie van Wie is de Mol? in 2010 in Japan.

Privé
Venderbos is in 2003 getrouwd met Suzanne van der Velde, een zangeres die in 2005 debuteerde onder de naam Susanna Fields. Op 22 augustus 2008 kregen zij hun eerste kind: een dochter genaamd Jip.

Externe links
Officiële website
Jong
Ronduit.nl
blinQ
Categorieën: Nederlands presentatorChristelijk persoon