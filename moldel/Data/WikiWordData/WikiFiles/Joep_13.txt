Joep van Deudekom
Naar navigatie springenNaar zoeken springen
Joep van Deudekom
Plaats uw zelfgemaakte foto hier
Algemene informatie
Geboortenaam	Jozef Adrianus van Deudekom
Geboren	Amsterdam, 28 maart 1960
Geboorteland	Vlag van Nederland Nederland
Beroep(en)	cabaretier, columnist, schrijver, acteur, muzikant
Jaren actief	1987-heden
Bekend van	NUHR 
De Ploeg 
PAU!L
Officiële website
(en) IMDb-profiel
Portaal  Portaalicoon  	Kunst & Cultuur
Jozef Adrianus (Joep) van Deudekom (Amsterdam, 28 maart 1960) is een Nederlands cabaretier, columnist en televisiepresentator, die onder andere deel uitmaakt van NUHR en De Ploeg.


Inhoud
1	Carrière
1.1	Opleiding
1.2	Radio- en televisiewerk
1.3	Muzikale carrière
1.4	Columns en boeken
1.5	Privéleven
2	Filmografie
2.1	Televisieseries en films
2.2	Programma's als presentator
3	Discografie
3.1	Albums
3.2	Singles
4	Boeken
4.1	Verhalenbundels
4.2	Populair wetenschappelijk
4.3	Jeugdboeken
5	Bronnen
Carrière
Opleiding
Van Deudekom werd op 28 maart 1960 geboren in Amsterdam. Hij bracht zijn jeugd door in Schalkwijk. In zijn tienerjaren leerde hij zichzelf gitaar spelen. Hij volgde het vwo en hierna ging hij naar de Academie voor Lichamelijke Opvoeding. Op de ALO leerde hij Peter Heerschop kennen met wie hij bevriend raakte en begon op te treden, aanvankelijk met jaargenoot Rob Conradi, later met Viggo Waas, die twee jaar onder hen zat. Na het afronden van zijn studie ging hij werken als gymnastiekleraar.

Na enkele jaren leraar te zijn geweest, ging hij Nederlands recht studeren aan de Universiteit van Amsterdam, om vervolgens docent privaatrecht aan de Hogeschool Alkmaar te worden. Ondertussen trad hij af en toe nog op met Heerschop en Waas. Na een optreden op een jubileumavond van de ALO, besloot Van Deudekom in 1986, samen met Heerschop, Waas en muzikaal begeleider Pim van Asten, zich in te schrijven voor Camaretten. Hier wisten zij in 1987, onder de naam Niet Uit Het Raam, de finale te halen.

Radio- en televisiewerk
Hoewel de carrière van Niet Uit Het Raam zelf, waar Van Asten al snel afhaakte, maar langzaam van de grond kwam, werden Van Deudekom, Heerschop en Waas, soms in combinatie met elkaar, steeds vaker gevraagd als tekstschrijvers voor onder andere Ook dat nog!. In 1994 maakte hij voor de VARA een reeks jeugdprogramma's onder de naam Het leven is... Verder maakte hij deel uit van het vaste cabaretteam van het VARA-radioprogramma Spijkers met koppen en werd hij daarna een van de tekstschrijvers van het televisieprogramma Kopspijkers.

Eind jaren 90 richtte hij, samen met zijn collega's van NUHR en regisseurs Han Römer, Titus Tiel Groenewegen en Genio de Groot de theatergroep De Ploeg op, waarmee zij kluchten spelen. In 1998 werden Heerschop en Waas gevraagd om, samen met Hans Sibbel, plaats te nemen in het vaste panel van Kopspijkers. Van Deudekom werd hierbij gepasseerd. Deze breuk in het NUHR-team, gaf Van Deudekom de ruimte om ook solo-werk aan te nemen.

In 2001 speelde Van Deudekom, samen met Genio de Groot, sketches over omgaan met kinderen in het verder serieuze opvoedprogramma Bij ons thuis van Teleac. In 2002 maakte Van Deudekom met De Ploeg de televisieserie Familie van der Ploeg. De televisieserie rond de personages uit de eerste voorstelling van De Ploeg werd door de VPRO uitgezonden in het zondagochtendprogramma Villa Achterwerk. Van Deudekom gaf zelf gestalt aan de underdog van het gezin Buck. Het programma werd in 2003 onderscheiden met de Cinekid Publieksprijs. In 2002 was Van Deudekom tevens een van de panelleden in het tweede seizoen van het programma Mannen voor vrouwen van Jeroen van Merwijk, dat werd uitgezonden door de RVU.

In het najaar van 2004 stapte Van Deudekom met Paul Groot en Owen Schumacher over van de VARA naar de AVRO, waar ze het programma Koefnoen startten. In tegenstelling tot Kopspijkers, verscheen Van Deudekom in het eerste seizoen Koefnoen wel regelmatig voor de schermen. In hetzelfde jaar schreef hij met Han Römer het script van de aflevering De Cock en de moord op de schrijver uit het tiende seizoen van Baantjer. In hetzelfde seizoen speelde hij als acteur mee in de aflevering De Cock en de moord op afstand.

Sinds 2006 werkt Van Deudekom intensief samen met Rob Urgert. Samen maakten en presenteerden ze, in 2006, de populair wetenschappelijke quiz Onder de tram voor de VARA. Na één seizoen verkaste het programma naar NET 5. Daar liep het nog twee seizoenen onder de titel Tussen de oren. In 2011 maakte hij, met Urgert, zijn rentree bij de VARA als lid van het comedyteam in de programma's PAU!L en Langs de Leeuw van Paul de Leeuw. Naast Van Deudekom en Urgert zitten hier Niels van der Laan en Jeroen Woe in.

In 2011 en 2012 was Van Deudekom voice-over in het programma De LuchtHaven van Omroep MAX. In 2012 werkte Van Deudekom opnieuw samen met Peter Heerschop en Viggo Waas in het RTL-4 programma Mannen van een zekere leeftijd.

Vanaf 2012 is Van Deudekom presentator van het Discovery Channel televisieprogramma How Do They Do It?.

Muzikale carrière
Joep van Deudekom zingt en speelt gitaar. In NUHR en De Ploeg is hij verantwoordelijk voor alle muziek van de groep. Met NUHR nam hij tussen 1994 en 1998 drie livealbums op, die een mix waren tussen cabaretnummers en luisterliedjes.

In 1999 maakte Van Deudekom de soundtrack voor de film Lef, waarin NUHR collega Viggo Waas een van de hoofdrollen speelde. Het hoofdlied van de soundtrack was het nummer Dromen, een ballad in de stijl van Acda en de Munnik, dat werd gezongen door Viggo Waas. Dit nummer, met een tekst van Peter Heerschop, schreef Van Deudekom oorspronkelijk voor NUHR en was eerder te horen op de cd Niet Uit Het Raam zingen. In 2000 werd het lied, dat voor een deel werd ingespeeld door sessiemuzikanten, uitgebracht op single onder de naam NUHR. De single bereikte de Tipparade.[1]

In 2001 stond Van Deudekom met de gelegenheidsformatie One Day Fly, die was ontstaan uit het cabaretpanel van Kopspijkers, vier weken aan top van de Nederlandse Top 40 met het nummer I wanna be a one day fly, een protestlied tegen de bands voortgekomen uit het programma Starmaker. In hetzelfde jaar verscheen een studioalbum van NUHR, Zinloos genieten, dat wederom een mix was van sketches en luisterliedjes.

Columns en boeken
Van Deudekom schrijft columns en heeft diverse boeken op zijn naam staan.

Sinds 2002 is Van Deudekom actief als radiocolumnist in het radioprogramma GIEL van Giel Beelen. Iedere dinsdag leest hij om kwart over negen zijn Joep van Deudecolumn voor. In 2006 verscheen een verzameling van deze columns onder de titel Het perfecte cadeau. In 2008 en 2011 verschenen een tweede en derde verzameling onder titels Echt een aanrader en Vind ik leuk. In 2007 verscheen zijn boek Het perfecte reisverhaal met daarin een verzameling persoonlijke reisverhalen.

Samen met Rob Urgert schreef Van Deudekom in 2010, in de lijn met Tussen de oren, twee populair wetenschappelijke boeken. In het boek Waarom zit IK niet in Oranje? behandelen ze triviale vragen over voetbal. In Hoe wordt ik succesvoller dan mijn collega's? proberen ze antwoord te geven op de vraag welke factoren van invloed zijn op een succesvolle loopbaan.

In 2011 bracht hij zijn eerste jeugdboek uit met als titel Het mysterie onder de middenstip. In 2012 volgde een tweede deel De beslissende sliding. De boeken zijn geschreven voor kinderen tussen de 9 en 11 jaar en zijn geïllustreerd door Michiel van de Vijver. Van Deudekom liet zich voor deze boeken inspireren door zijn voetballende zoons.

Privéleven
Van Deudekom is getrouwd en heeft twee kinderen.

Filmografie
Televisieseries en films
Familie van der Ploeg (2002) - Buck
Oesters van Nam Kee (2002) - sleutelmaker
Russen (2002; afl. Pompeï) - opzichter
Koefnoen (2004) - diverse rollen
Baantjer (2004; afl. De Cock en de moord op afstand) - Gerard van Putten
Gooische Vrouwen (2007; seizoen 3 afl. 2) - priester
Alles is liefde (2007) - tv-presentator
Mannen van een zekere leeftijd (2012) - zichzelf
Wie is de Mol? (2013) - kandidaat
Programma's als presentator
Onder de tram (2006-2007)
Tussen de oren (2007-2009)
De LuchtHaven (2011-2012)
How Do They Do It? (2012-2013)
Discografie
Albums
Niet Uit Het Raam zingen (eigen beheer, 1994; met Niet Uit Het Raam)
Niet Uit Het Raam luisteren (eigen beheer, 1996; met Niet Uit Het Raam)
Alle dertien NUHR (Oorwoud, 1998; met NUHR)
Zinloos genieten (SML, 2002; met NUHR)
Singles
[verbergen]Single met eventuele hitnotering(en) in de Nederlandse Top 40	Datum van
verschijnen	Datum van
binnenkomst	Hoogste
positie	Aantal
weken	Opmerkingen
Dromen	2000	19-02-2000	tip17	-	met NUHR
I wanna be a one day fly	2000	19-05-2001	1 (4 wkn)	8	met One Day Fly
Boeken
Verhalenbundels
Het perfecte cadeau (Thomas Rap, 2006; columns)
Het perfecte reisverhaal (Thomas Rap, 2007; korte verhalen)
Echt een aanrader (Nijgh & Van Ditmar, 2008; columns)
Vind ik leuk (Nijgh & Van Ditmar, 2011; columns)
Populair wetenschappelijk
Deze boeken heeft Van Deudekom samen met Rob Urgert geschreven.

Waarom zit IK niet in Oranje? (Nijgh & Van Ditmar, 2010)
Hoe word ik succesvoller dan mijn collega's? (Nijgh & Van Ditmar, 2010)
Jeugdboeken
Het mysterie Onder de middenstip (Uitgeverij Leopold, 2011)
De beslissende sliding (Uitgeverij Leopold, 2012)
Bronnen
Bronnen, noten en/of referenties
Homepage van Joep van Deudekom
Homepage van Niet Uit Het Raam
 NUHR - Dromen top40.nl
Categorieën: Nederlands cabaretierNederlands presentatorNederlands acteurNederlands zangerNederlands gitaristNederlands componistNederlands schrijverNederlands columnistNederlands kinderboekenschrijverNederlands onderwijzer