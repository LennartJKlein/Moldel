Evelien Bosch
Naar navigatie springenNaar zoeken springen
Evelien Bosch-Gademan (Enschede, 1 mei 1981) is een Nederlands presentatrice en programmamaakster.


Inhoud
1	Radio
2	Televisie
3	Festivals en debatten
4	Externe link
Radio
Eind jaren negentig volgde Bosch de European Media Master of Arts aan de Hogeschool voor de Kunsten Utrecht, waar zij afstudeerde als programmamaker/regisseuse tv. Na haar studie bood BNN haar een baan aan als verslaggever en producer. Bij BNN produceerde ze onder andere het radioprogramma That's Live met Eric Corton (3FM) en werkte ze als verslaggever voor het Radio 1-programma BNN United en voor 3FM op grote festivals, zoals Lowlands, Pinkpop, Rock Werchter en Parkpop. In 2005 werd Bosch door Eddy Zoëy gevraagd om op te treden als zijn medepresentator in het programma ZoeyZo van 3FM.

Televisie
In 2005 maakte Bosch de stap naar televisie toen zij voor MTV Nederland samen met Dennis Weening het wekelijkse muziekprogramma Brand New Live ging presenteren. Bosch werd een van de gezichten van MTV Nederland en presenteerde onder andere MTV News, Summer of MTV en Making the Movie.

In het voorjaar van 2006 maakte Bosch haar debuut bij MTV Coolpolitics als presentator van de reportages van de gemeenteraadsverkiezingen. Daarna werd ze de vaste presentatrice van de MTV Coolpolitics-debatten, die op allerlei festivals in Nederland gehouden werden.

Sinds oktober 2007 maakt Bosch verschillende programma's voor de NCRV. Ze is het gezicht van Mambapoint, het platform voor kleinschalige ontwikkelingshulpinitiatieven. Bosch presenteert hiervoor wekelijks het programma Mambapoint, dat op internet en digitale televisie (Spirit 24) wordt uitgezonden.

Bosch presenteerde Zapplive (Nederland 3), dat elke zaterdagochtend rechtstreeks op Zapp te zien is. Zapplive is een jeugdprogramma met bekende Nederlanders, muziek, een klassenstrijd en filmpjes. Ze presenteerde Zapplive samen met Sascha Visser. In 2014 kwam hier een einde en sindsdien presenteert ze Willem Wever, weer samen met Visser.

In het verleden presenteerde Bosch voor de NCRV onder meer het natuur- en cultuurprogramma Bosch, Beuk & Haan (Nederland 2), Xperience (Nederland 3) waarin drie mbo-scholieren om een droomstage bij een bekende Nederlander in hun vakgebied strijden, Zeg Eens SOAAA!, een thema-avond op Nederland 3 dat ze samen met Harm Edens presenteerde, en Lang Zal Je Lever, een thema-avond over jongeren en alcohol in samenwerking met de KRO dat ze samen met Arie Boomsma presenteerde. Sinds november 2009 is Bosch de vaste vervanger van Jetske van den Elsen, die samen met Pepijn Gunneweg de BZT-Show presenteert.

Festivals en debatten
Bosch verzorgt ook regelmatig de presentatie op festivals en leidt debatten. Zo presenteerde zij in 2006 en 2007 tijdens het festival Eurosonic Noorderslag in Groningen en leidde zij op 5 mei 2007 het vrijheidsdebat met Jan Peter Balkenende op het Utrechtse Bevrijdingsfestival en het debat over gelijke kansen op festival De Beschaving.

Externe link
Officiële website
Categorieën: Nederlands presentatorNederlands videojockey