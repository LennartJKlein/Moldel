Frits Huffnagel
Naar navigatie springenNaar zoeken springen
Frits Huffnagel
Frits Huffnagel.jpg
Algemene informatie
Volledige naam	Godfried Philip Huffnagel
Geboren	15 juli 1968
Functie	Onbekend
Sinds	20 april 2006
Partij	VVD
Politieke functies
1998-2004	Lid gemeenteraad van Amsterdam
2004-2005	Wethouder in Amsterdam
2006-2010	Wethouder in Den Haag
2010-heden	Lid gemeenteraad van Den Haag
Portaal  Portaalicoon  	Politiek 
Nederland
Godfried Philip (Frits) Huffnagel (Leiden, 15 juli 1968) is een Nederlands politicus voor de VVD.


Inhoud
1	Jeugd en studie
2	Gemeentebestuur Amsterdam
3	Bonnetjesaffaire
4	Wethouder in de gemeente Den Haag
5	Ondernemer
6	Diversen
7	Externe links
Jeugd en studie
Huffnagel is de jongste zoon van Tini Ligtermoet en Hans Huffnagel, die actief was in ontwikkelingssamenwerking. Hij begon in 1987 aan een studie politicologie aan de Vrije Universiteit te Amsterdam, met als afstudeerrichting politieke communicatie en informatie. Tijdens zijn studie was hij lid van L.A.N.X. waar hij toetrad tot de oratorische vereniging FORVM en werkte hij bij de jongerenafdeling van Veronica, waar hij rapportages maakte voor het radioprogramma Club Veronica Trend. Later werkte hij als redacteur voor Nieuwsradio Veronica. Ook liep hij stage bij de Teldersstichting, het wetenschappelijk bureau van de VVD.

Na zijn studie te hebben afgerond vervulde hij zijn dienstplicht in Den Helder als docent Fundamentele Voorlichting bij de Koninklijke Marine met als rang luitenant-ter-zee. Vervolgens werkte hij bij VNO-NCW, eerst als secretaris van Jong Management en daarna als programma-manager bij het managementopleidingscentrum de Baak.

Huffnagel werd in 1993 in Amsterdam lid van het afdelingsbestuur van VVD-Westerpark en organiseerde bijna drie jaar het Politiek Café Libertijn. In 1997 kreeg Huffnagel landelijke bekendheid als panellid van het VARA debatprogramma Het Lagerhuis.

Gemeentebestuur Amsterdam
In 1998 werd hij lid van de Amsterdamse gemeenteraad voor de VVD. In maart 2002 werd hij door de VVD-fractie unaniem gekozen tot fractievoorzitter en daarmee woordvoerder Openbare Orde en Veiligheid. Tot grote ergernis van burgemeester Cohen wist Huffnagel in 2003 een meerderheid in de gemeenteraad te winnen voor het herinvoeren van de Koninginnenacht in Amsterdam. Slechts PvdA en SP stemden tegen. Bij de eerste hernieuwde Koninginnenacht in 2004 was Huffnagel zelf inmiddels wethouder geworden.

Naast zijn raadslidmaatschap werkte Huffnagel parttime bij De Baak. Hij behoorde ook tot het VVD-campagneteam voor de Tweede Kamerverkiezingen van januari 2003. Hij schreef speeches voor Gerrit Zalm en bereidde hem voor op televisieoptredens.

Op 14 januari 2004 werd Huffnagel, met 28 stemmen voor en 13 stemmen tegen, gekozen als opvolger van wethouder Geert Dales (Financiën en Economische Zaken) die vertrok om burgemeester van de gemeente Leeuwarden te worden. Huffnagel nam ook delen van de portefeuille van collega-wethouder Mark van der Horst over, waaronder de ICT. Belangrijkste wapenfeit van Huffnagel als wethouder was de introductie van de nieuwe citymarketingstrategie onder het motto I amsterdam. Hoewel de Amsterdamse bevolking in eerste instantie niet erg warm liep voor de campagne, geldt deze inmiddels als een succes. Ook maakte Huffnagel zich hard voor de introductie van 14020, een centraal telefoonnummer voor de gemeente Amsterdam, vergelijkbaar met het centrale nummer 311 in New York.

Bonnetjesaffaire
Half april 2005 raakte Huffnagel in opspraak in verband met € 19.900 onkostenvergoedingen die de Stichting Bestuursassistentie VVD hem had toegekend als fractievoorzitter. Dit bleek uit onderzoek door de gemeentelijke accountantsdienst ACAM. Volgens de gemeentewet is het gemeenteraadsleden expliciet verboden om andere inkomsten dan de vastgestelde standaardvergoedingen te ontvangen. Omdat daarnaast noch de VVD-fractie, noch Huffnagel een regeling had met de Belastingdienst, moest hij over het bedrag ook nog inkomstenbelasting afdragen. De ACAM adviseerde daarover alsnog een regeling te treffen met de fiscus.

Huffnagel nam contact op met de belastingdienst, gaf in afwachting van een regeling het gehele bedrag terug en bood de gemeenteraad excuses aan. Ook bij andere politieke partijen in de Amsterdamse gemeenteraad bleek lang niet alles te kloppen volgens de ACAM. Zo kregen de leden van de CDA-fractie ook een extra onkostenvergoeding. Hoewel het bij Huffnagel feitelijk niet ging om bonnetjes, werd hij het eerste slachtoffer in wat de geschiedenis in zou gaan als de bonnetjesaffaire.

Huffnagel hoefde van de VVD-fractie, zijn collega-wethouders en burgemeester Cohen niet af te treden. Volgens Huffnagel was een communicatiestoornis tussen hem en de Stichting Bestuursasistentie de oorzaak van het probleem. Nadat echter via de lokale TV-zender AT5 duidelijk werd dat Huffnagel zelf voorzitter was van de Stichting Bestuursassistentie, viel het doek. Met name de PvdA-fractie had grote problemen met de beeldvorming die door de affaire was ontstaan. Daarom trad Huffnagel op 8 mei toch af als wethouder. Op 16 mei werd het Tweede Kamerlid Laetitia Griffith door de Amsterdamse VVD-afdeling als zijn opvolger gepresenteerd. Huffnagel werd adviseur bij Bureau Berenschot als specialist citymarketing. In het voorjaar van 2006 was hij campagneleider van Mark Rutte, tijdens de interne strijd om het lijsttrekkerschap van de VVD. Rutte versloeg in die campagne Rita Verdonk en Jelleke Veenendaal.

Wethouder in de gemeente Den Haag
Op 20 april 2006 werd hij benoemd tot wethouder Citymarketing, Internationale Zaken, ICT en Organisatie in de gemeente Den Haag.

Op 1 november 2006 introduceerde hij een nieuw beeldmerk voor de citymarketing van Den Haag, gemaakt door fotograaf en art-director Anton Corbijn. Voorafgaand ontstond commotie over de € 190.000 die de introductie van het merk ging kosten. Huffnagel bleef overeind tijdens een ingelast spoeddebat op 27 oktober. Wel vonden de oppositepartijen dat de wethouder hen beter had kunnen en moeten informeren. De ophef rond de show was voor de geplande presentor Bart Chabot reden zich terug te trekken.

In 2006 werd Huffnagel genomineerd voor de Digibewust Award voor zijn verdiensten als wethouder ICT in Den Haag en Amsterdam.

Op 1 april 2007 introduceerde Huffnagel het telefoonnummer 14070, voor alle vragen aan en opmerkingen over de gemeente Den Haag. Den Haag werd daarmee na Amsterdam de tweede gemeente van Nederland met zo'n centraal nummer.

Ook introduceerde Huffnagel in juni 2007 de eerste editie van The Hague Festivals, een bundeling van bestaande en nieuwe evenementen in Den Haag om de stad 'beter op de kaart te krijgen'. De eerste editie won drie internationale prijzen en de publieksprijs van de Den Haag Marketing Prijzen 2007 in de categorie Publieksevenementen. De editie van 2008 werd zelfs nog beter bezocht en won eveneens verschillende internationale prijzen.

Sinds september 2008 was Huffnagel naast zijn eerder genoemde portefeuilles ook verantwoordelijk voor de binnenstad in Den Haag.

In 2009 maakte Roze Zaterdag deel uit van het programma van The Hague Festivals. Het was voor het eerst in dertig jaar dat deze dag in het kader van de homo-emancipatie in Den Haag werd georganiseerd. Huffnagel was daar de één van de drijvende krachten achter.

In 2010 werd Den Haag uitgeroepen tot evenementenstad van het jaar. Ook de prijs voor de beste Citymarketing van Nederland ging naar Den Haag. Huffnagel vertelde de prijzen te zien als een kroon op zijn werk.

Bij de collegevorming in 2010, waarbij de VVD een zetel moest inleveren, viel Huffnagel buiten de boot. Hij maakte nog wel deel uit van de Haagse gemeenteraad.

Ondernemer
Per 18 mei 2011 stapte Huffnagel op als gemeenteraadslid om zich te kunnen concentreren op zijn eigen bedrijf: Frits Huffnagel, Citymarketing & Communicatie. Daarmee kwam een eind aan een periode van twaalf jaar waarin Huffnagel bijna onafgebroken politieke functies vervulde. Naast ondernemer is Huffnagel presentator bij BNR van het programma Zaken doen met... Tussen januari en mei 2011 was hij tevens commentator bij WNL Ochtendspits.

Sinds september 2011 is Huffnagel voorzitter van het Algemeen Bestuur van FOCWA Schadeherstel, de Nederlandse vereniging van ondernemers in autoschadeherstel www.focwa.nl

Diversen
Huffnagel komt openlijk uit voor zijn homoseksuele geaardheid en is columnist in onder andere het maandblad Gay & Night en op Gaysite.nl.

Hij is erelid van de JOVD afdeling Amsterdam, lid van verdienste van het studentencorps aan de Vrije Universiteit (Lanx) en erelid van de oratorische vereniging FORVM en het damesdispuut Thaleia.

Huffnagel is lid van het Comité van Aanbeveling van het Juliana Kinderziekenhuis en toneelgezelschap Al Dente. Eerder heeft Huffnagel zich onder andere ingezet als lid van het Comité van Aanbeveling voor de Stichting Trainers voor Nakuru, een ontwikkelingsproject in Kenia.

Vanaf 5 januari 2012 is hij te zien in het AVRO-programma Wie is de Mol?.

Externe links
Logo affaire in Trouw
Categorieën: VVD-politicusWethouder van AmsterdamWethouder van Den Haag