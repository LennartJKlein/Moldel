Annette van Trigt
Naar navigatie springen
Naar zoeken springen
Annette van Trigt
Annette van Trigt 2.jpg
Volledige naam 	Annette van Trigt
Geboren 	20 december 1956
Geboorteplaats 	Haarlem
Land 	Nederland
Jaren actief 	1979 -
Bekend van 	Studio Sport
Countdown
Met het oog op morgen
Website
(en) IMDb-profiel
Portaal  Portaalicoon   	Media

Annette van Trigt (Haarlem, 20 december 1956) is een Nederlandse radio- en televisiepresentatrice.

Voordat Van Trigt begon aan haar omroeploopbaan, studeerde ze af aan de Pedagogische Academie in Bennebroek. Ze begon met radiomaken in 1979 bij Veronica met haar eerste radioprogramma Kletskop, destijds door circa twee miljoen mensen beluisterd op de woensdagmorgen. In het programma interviewde ze Bekende Nederlanders. Voor Veronica presenteerde ze de meest uiteenlopende uitzendingen: samen met Alfred Lagarde Countdown Café en met Kees Schilperoort ’s nachts De Stemband. Voor televisie interviewde ze menig popster voor Countdown.

In 1988 stapte Van Trigt over naar de VARA. Ze ging er ook voor televisie werken: TV Magazine. Drie jaar lang maakte ze op de zaterdagmorgen het radioprogramma Bal op 't dak, met gasten uit de sport en de media.

In 1989 ging Van Trigt werken voor Studio Sport als anchor en reporter. Ze presenteerde menig evenement, zoals de Olympische Spelen en EK’s en WK’s voetbal. Ze was onder meer te zien in het Sportjournaal met de Champions League en op de zaterdagavond met het Eredivisie-voetbal.
Annette van Trigt tijdens een interview (1983)

Voor de radiorubriek Met het oog op morgen was ze zes jaar een van de vaste presentatoren. Bij de NOS maakte ze menig uitstapje: in 1995 en 2000 presenteerde ze Sail Amsterdam en ze deed rechtstreeks verslag van de zonsverduistering in Frankrijk en de verkiezingsavond van de Provinciale Staten.

Van 2002 tot 2004 was Van Trigt anchor van het NOS Journaal van 6 uur. Daarna ging ze verder met haar eigen bedrijf als zelfstandig journaliste en dagvoorzitter op congressen.

In februari 2010 keerde Van Trigt terug op de radio. Ze presenteerde elke werkdag het ochtendprogramma 'Van Trigt tot Negen' bij de KRO. Het ochtendprogramma van Radio 4 bevatte naast klassieke muziek ook nieuwsonderdelen.

Haar terugkeer op de radio was van korte duur. Op 1 juni 2010 maakte de KRO bekend dat Van Trigt stopte als radiopresentatrice.[1]

In 2012 maakte ze voor Omroep MAX twee televisieprogramma's. In MAX Mee op Campagne volgde ze een aantal lijsttrekkers in aanloop naar de Tweede Kamerverkiezingen. Daarnaast was ze maker van Politie te Paard, een serie van acht afleveringen over de bereden politie van het korps Amsterdam-Amstelland. In 2017 werd zij door het organiserend comité aangesteld als hoofd woordvoering van het Europees kampioenschap voetbal vrouwen 2017. In de zomer van 2018 presenteerde Van Trigt enkele uitzendingen van NOS Langs de Lijn en Langs de Lijn En Omstreken. Dit vervolgt zich de zomer van 2019.

Annette van Trigt is getrouwd met Maarten Nooter, chef sport van Studio Sport, en heeft twee kinderen.
Trivia

    De tune van Kletskop was van de Bob Crewe Generation getiteld Music To Watch Girls By. De gezongen versie was van Andy Williams.
    In 2008 was Annette van Trigt een van de deelnemers van Wie is de Mol?. Ze moest als tweede naar huis.

Externe link

    Officiële website van Annette van Trigt

Bronnen, noten en/of referenties

    Annette van Trigt verruilt radio voor televisie, Mediacourant, 1 juni 2010

Categorieën:

    Nederlands nieuwslezerNederlands presentatorNederlands sportjournalist