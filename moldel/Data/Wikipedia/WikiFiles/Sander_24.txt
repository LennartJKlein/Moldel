Sander de Kramer
Naar navigatie springenNaar zoeken springen
Sander de Kramer

de Kramer (2011)
Achtergrondinformatie
Geboren	18 mei 1973
Geboorteplaats	Rotterdam
Land	Nederland
Beroep	journalist, schrijver, presentator, hoofdredacteur
(en) IMDb-profiel
Portaal  Portaalicoon  	Media
Sander de Kramer (Rotterdam, 18 mei 1973) is een Nederlands journalist, schrijver en presentator.


Inhoud
1	Maatschappelijk werk
2	Schrijver
3	Televisie en radio
4	Film
5	Bibliografie
Maatschappelijk werk
Vanaf 1994 was De Kramer hoofdredacteur van de Rotterdamse daklozenkrant, die hij in veel steden in Nederland oprichtte. In 2003 werd hij de bondscoach van het Nederlands daklozenteam, dat brons haalde op het WK Daklozenvoetbal in het Oostenrijkse Graz. Met Hugo Borst richtte hij in 2007 de stichting Sunday Foundation op, die zich inzet voor kansarme kinderen in Sierra Leone. De Kramer was in het West-Afrikaanse land om een reportage te maken over de verschrikkelijke gevolgen van de burgeroorlog. Hij werd diep geraakt door de vele weeskinderen, die om te overleven in de diamantmijnen werkten. Terug in Nederland startte De Kramer een grootscheepse actie om de wantoestanden in Sierra Leone aan de kaak te stellen. Korte tijd later haalde hij de diamantkinderen eigenhandig uit de mijnen en liet scholen voor hen bouwen. Als dank voor zijn inspanningen werd hij in Sierra Leone gekroond tot Chief. Hierover kwam het boek Chief Ouwe Dibbes uit.

Sander de Kramer wordt geprezen om zijn innovatieve manier van hulpverlening. Zo liet hij eens een vliegtuigje vol voetbalschoenen overvliegen naar een door lepra geteisterd gebied op Madagaskar, waarmee een grote wens van de lokale bevolking in vervulling ging. Voor KRO-televisie reisde de geboren Rotterdammer jarenlang de wereld over om aandacht te vragen voor projecten van diverse goede doelen. In zijn geboortestad bewerkstelligde Sander de Kramer een standbeeld voor Rigardus Rijnhout, beter bekend als de Reus van Rotterdam. Het kunstwerk op ware grootte - 2,36 meter - roept op tot verdraagzaamheid.

Voor zijn maatschappelijke werk werd hij in 2001 benoemd tot Rotterdammer van het Jaar, ontving hij in 2007 de Paul Nijgh Penning, in 2009 de Laurenspenning en in 2013 de Majoor Bosshardt Prijs.

De Kramer is ambassadeur voor onder andere KWF Kankerbestrijding, Johan Cruijff Foundation, Care Nederland, de Rotterdamse Stichting LACH, het Familiehuis Daniel den Hoed en Big Brothers Big Sisters of Rotterdam.

Hij zwom mee op 14 juni 2015 met de Singelswim Utrecht (samen met collega's Anita Witzier en Sofie van den Enk) om geld op te halen voor meer onderzoek naar FSHD, gepresenteerd door KRO-NCRV en NOS.[1]

In februari 2020 werd bekend dat De Kramer genomineerd is voor de Four Freedoms Award, Vrijwaring van gebrek.[2]. Vanwege de coronacrisis werd deze uitreiking van deze prijs uitgesteld tot het voorjaar van 2021. [1]

Schrijver
De Kramer schrijft sinds 2002 wekelijkse columns voor De Telegraaf. In de zaterdageditie van deze krant interviewde hij een jaar lang bekende Nederlanders voor zijn rubriek "Sander vraagt door". Ook schreef hij enkele boeken, waaronder SOS Rotterdam en de voor het Beste Rotterdamse Boek genomineerde boeken Van miljonair tot krantenjongen en Botsauto door Rotterdam.

Televisie en radio
De Kramer begon zijn televisiecarrière bij RTV Rijnmond, waar hij diverse programma's presenteerde. Sinds 2009 werkt hij als presentator voor KRO-NCRV. De Kramer startte als presentator van het voetbalprogramma De Hand van God en als verslaggever bij De Rekenkamer. Ook leverde hij bijdragen aan Stinkend rijk en dakloos, Ode aan de Doden, Mijlpalen voor Parijs en Dag van de Duurzaamheid. In 2009 was De Kramer diverse keren tafelheer bij De Wereld Draait Door. Sinds 2012 presenteert hij het televisieprogramma KRO De Wandeling. Hij speelde een discipel in The Passion 2012.

De Kramer was jarenlang commentator bij het EO-programma Dit is de Dag op NPO Radio 1. Hij is als panellid van het nieuwsforum te horen bij Langs de Lijn En Omstreken.

Sinds januari 2021 presenteert hij voor KRO-NCRV elke zaterdag van 18.00 tot 20.00 het programma Zin in Weekend op NPO Radio 5. Bij TV Rijmond maakt het nog het programma "Sanders Gerse Gasten".

De Kramer deed mee aan het 23e seizoen van het televisieprogramma Wie is de Mol? dat in 2023 wordt uitgezonden.

Film
Hoewel hij vooraf in Dit is de Dag kritiek uitte op de film Het bombardement speelt hij een kleine rol in de film.

Bibliografie
Welcome to the jungle. Rotterdam, Uitgeverij De Meent, 2021. ISBN 9789083112510;
Botsauto door Rotterdam, Schelluinen, House of Knowledge, 2009. 197 p. ISBN 978-90-851068-1-4
Van miljonair tot krantenjongen : bizarre levensverhalen van de straat. Schelluinen, House of Knowledge, 2009. 219 p. ISBN 9789085107699
SOS Rotterdam : bizarre woorden en daden uit de Maasstad. Den Haag, BZZTôH, 2004. 158 p. ISBN 9789045303277
Steppen met één been. Rotterdam, Barjesteh van Waalwijk van Doorn en Co's, 2001. 121 p. ISBN 9789056130565
Bronnen, noten en/of referenties
Info IMDB
Info KRO-NCRV presentatoren
Noten

 Persbericht KRO-NCRV
 Algemeen Dagblad
Bibliografische informatie
Categorieën: Nederlands journalistNederlands schrijverNederlands televisiepresentator